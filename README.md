# letrak #

Η εφαρμογή **letrak** αποτελεί μετεξέλιξη του **kartel** και αφορά στον έλεγχο προσέλευσης και αποχώρησης των εργαζομένων από τους χώρους εργασίας.  Κύριος σκοπός της εφαρμογής είναι η μηχανογράφηση των χειρόγραφων παρουσιολογίων, με ό,τι αυτό συνεπάγεται. Τα παρουσιολόγια του Δήμου Θεσσαλονίκης συντάσσονται σε ημερήσια βάση και περιέχουν χρήσιμες πληροφορίες που αφορούν στην παρουσία ή μη των εργαζομένων στις υπηρεσίες τους. Οι πληροφορίες αυτές περιλαμβάνουν τις ώρες προσέλευσης και αποχώρησης των εργαζομένων από τους χώρους εργασίας, καθώς επίσης και τους λόγους απουσίας των εργαζομένων που απουσιάζουν.

## Παρουσιολόγια ##

Τα παρουσιολόγια συντάσσονται συνήθως σε επίπεδο μικρών οργανικών μονάδων, από τους προϊσταμένους των εν λόγω μονάδων. Συνήθως πρόκειται για Τμήματα, αλλά σε Τμήματα που απασχολούν μεγάλο αριθμό εργαζομένων, μπορούν να συντάσσονται παρουσιολόγια και σε επίπεδο Γραφείου, Εποπτείας κλπ. Πάντως, ανεξαρτήτως επιπέδου, κάθε οργανική μονάδα που συντάσσει παρουσιολόγια οφείλει να συντάσσει δύο παρουσιολόγια για κάθε ημέρα κατά την οποία απασχολείται έστω και ένας εργαζόμενος της μονάδας αυτής. Πιο συγκεκριμένα, συντάσσεται ένα παρουσιολόγιο *προσέλευσης* και ένα παρουσιολόγιο *αποχώρησης* ανά μονάδα και ανά ημέρα, εκτός από τις ημέρες εκείνες κατά τις οποίες δεν προβλέπεται να εργαστεί κανένας υπάλληλος της εν λόγω μονάδας. Εύλογα κάποιος μπορεί να υποθέσει ότι στις ημέρες αργίας δεν συντάσσονται παρουσιολόγια, ωστόσο υπάρχουν οργανικές μονάδες οι οποίες απασχοούν εργαζόμενους και στις ημέρες αργίας (καθαριότητα, φύλαξη κλπ).

###Προσβάσεις και δικαιώματα###

Τα παρουσιολόγια, αφού συνταχθούν από τον προϊστάμενο της οργανικής μονάδας ή από άλλον αρμόδιο υπάλληλο (επόπτης, εργοδηγός, υπεύθυνος βάρδιας κλπ), ελέγχονται και κυρώνονται από τους προϊσταμένους υπερκείμενων οργανικών μονάδων και εν τέλει ελέγχονται από αρμοδίους υπαλλήλους του Τμήματος Επειθεώρησης Εργασίας της Διεύθυνσης Διαχείρισης Ανθρώπινων Πόρων, οι οποίοι καλούνται *διαχειριστές*. Πιο συγκεκριμένα, για να συνταχθεί και να επικυρωθεί ένα παρουσιολόγιο ακολουθούνται τα παρακάτω βήματα:

- Δημιουργία παρουσιολογίου
- Σύνταξη παρουσιολογίου
- Έλεγχος στοιχείων
- Κύρωση παρουσιολογίου
- Επικύρωση παρουσιολογίου

Για κάθε μία από τις παραπάνω ενέργειες χρειάζεται να υπάρχουν οι απαραίτητες προσβάσεις για τους υπαλλήλους οι οποίοι καλούνται να διεκπεραιώσουν τις συγκεκριμένες ενέργειες. Πιο συγκεκριμένα οι προβλεπόμενες προσβάσεις είναι:

- Προσβάσεις *ενημερώσεων* που δίνονται σε επίπεδο οργανικής μονάδας και αφορούν κυρίως στη *δημιουργία* των παρουσιολογίων
- Προσβάσεις *σύνταξης* και αρχικής *κύρωσης* που δίνονται σε επίπεδο παρουσιολογίου και αφορούν πάντα στον πρώτο υπογράφοντα
- Προσβάσεις *ελέγχου* και *κύρωσης* που αφορούν στους λοιπούς υπογράφοντες
- Προσβάσεις *επικύρωσης* και *διαχείρισης* παρουσιολογίων που αφορούν σε εντεταλμένους υπαλλήλους του Τμήματος Επιθεώρησης Εργασίας της Διεύθυνσης Διαχείρισης Ανθρώπινων Πόρων

###Προσέλευση/Αποχώρηση###
Τα παρουσιολόγια μπορούν να είναι παρουσιολόγια προσέλευσης στην εργασία, ή αποχώρησης από την εργασία. Υπό φυσιολογικές συνθήκες κάθε οργανική μονάδα συντάσσει ένα παρουσιολόγιο προσέλευσης και ένα παρουσιολόγιο αποχώρησης για κάθε εργάσιμη ημέρα. Το παρουσιολόγιο προσέλευσης και το παρουσιολόγιο αποχώρησης πρέπει είναι παρόμοια όσον αφορά τους συμμετέχοντες υπαλλήλους και τυχόν άδειες των υπαλλήλων αυτών. Με άλλα λόγια οι υπάλληλοι που περιέχονται στο παρουσιολόγιο προσέλευσης πρέπει να περιέχονται και στο παρουσιολόγιο αποχώρησης της ίδιας ημέρας της συγκεκριμένης υπηρεσίας, και αντίστροφα.

###Πρότυπα παρουσιολόγια -- Ομάδες υπαλλήλων###

Η εφαρμογή δίνει τη δυνατότητα δημιουργίας «ομάδων» υπαλλήλων προκειμένου να αντιμετωπιστούν ειδικά θέματα που αφορούν σε υπηρεσίες που παρουσιάζουν ιδιαιτερότητες όπως βάρδιες κλπ, π.χ. Δημοτικη Αστυνομία, Καθαριότητα, Ελεγκτές κλπ. Οι ομάδες υπαλλήλων δημιουργούνται από τους διαχειριστές ως παρουσιολόγια ακαθόριστου τύπου, δηλαδή παρουσιολόγια που δεν αφορούν ούτε στην προσέλευση ούτε στην αποχώρηση των υπαλλήλων.

Αυτού του είδους τα παρουσιολόγια ονομάζονται πρότυπα και ο μόνος λόγος ύπαρξης αυτών των παρουσιολογίων είναι να χρησιμοποιηούνται ως μέσο ομαδοποίησης υπαλλήλων. Αν π.χ. υπάρχει ομάδα υπαλλήλων που χρησιμοποιούνται ως βραδυνή βάρδια κάποιας υπηρεσίας τα Σαββατοκύριακα, τότε μπορούμε να συντάξουμε ένα πρότυπο παρουσιολόγιο στο οποίο να εντάξουμε τους εν λόγω υπαλλήλους και με βάση αυτό να δημιουργούμε κάθε Σάββατο τα απαραίτητα παρουσιολόγια προσέλευσης και αποχώρησης των υπαλλήλων αυτών.

####Ιδιαιτερότητες ωραρίου####

Αν κάποιος υπάλληλος έχει ωράριο το οποίο εκτείνεται σε διάστημα δύο ημερών, π.χ. από τις 10μμ έως τις 6πμ της επομένης ημέρας, τότε η αποχώρησή του καταγράφεται στο παρουσιολόγιο αποχώρησης της προηγούμενης ημέρας και όχι στο παρουσιολόγιο της ημέρας κατά την οποία πράγματι αποχωρεί από την εργασία. Πιο συγκεκριμένα, αν υποθέσουμε ότι κάποιος υπάλληλος έχει ωράριο 22:00-06:00 κατά την 19η Μαΐου 2020, τότε μπορεί να εμφανίζεται στο παρουσιολόγιο προσέλευσης τής 19-05-2020 με ώρα πρσέλευσης 19-05-2020 21:57, ενώ στο παρουσιολόγιο αποχώρησης της 19-05-2020 θα εμφανίζεται ώρα αποχώρησης 20-05-2020 05:55. Συνεπώς ισχύει ο κανόνας:

> Η ημερομηνία παρουσιολογίου καθορίζεται από την προβλεπόμενη ημερομηνία και ώρα **προσέλευσης** του υπαλλήλου (ωράριο) και όχι από την ημερομηνία και ώρα **αποχώρησης**.

####Σχετικά παρουσιολόγια####

Κάθε παρουσιολόγιο μιας οργανικής μονάδα δημιουργείται αρχικά ως αντίγραφο προηγούμενου υφισταμένου παρουσιολογίου της ιδίας οργανικής μονάδας (πρότυπο). Παρουσιολόγια adhoc δημιουργούνται μόνο κατά την ένταξη νέων οργανικών μονάδων στο σύστημα και αυτή η εργασία γίνεται από εξειδικευμένους διαχειριστές του συστήματος σε συνεργασία με εντεταλμένους υπαλλήλους των μονάδων αυτών (προϊστάμενος, επόπτης κλπ).

Κατά τη δημιουργία παρουσιολογίου με αντιγραφή ισχύουν τα εξής:

- Τα παρουσιολόγια προσέλευσης αντιγράφονται ως παρουσιολόγια αποχώρησης με την ίδια ημερομηνία
- Τα παρουσιολόγια αποχώρησης αντιγράφονται ως παρουσιολόγια προσέλευσης με ημερομηνία που καθορίζει ο υπάλληλος που διενεργεί την αντιγραφή
- Δεν αντιγράφονται αιτιολογίες μη ύπαρξης χρονικής καταγραφής συμβάντος
- Δεν αντιγράφονται άδειες που έχουν ημερομηνία λήξης προγενέστερη της ημερομηνίας παρουσιολογίου

####Εναρκτήρια παρουσιολόγια####

Τα νέα παρουσιολόγια δημιουργούνται συνήθως ως αντίγραφα προηγουμένων παρουσιολογίων. Με τον τρόπο αυτό σχηματίζεται συν τω χρόνω μια αλυσίδα σχετικών μεταξύ τους παρουσιολογίων, με την έννοια ότι για κάθε παρουσιολόγιο υπάρχει προηγούμενο και επόμενο παρουσιολόγιο. Φυσικά αυτό δεν ισχύει για το πρώτο και το τελευταίο παρουσιολόγιο κάθε σειράς.

Ωστόσο κατά τη διαδικασία δημιουργίας νέου παρουσιολογίου από αντιγραφή υπάρχοντος παρουσιολογίου (κλωνοποίηση), δίνεται η δυνατότητα στο χρήστη να αποκόψει το νέο παρουσιολόγιο από το παρουσιολόγιο που χρησιμοποιείται ως πρότυπο στην αντιγραφή και τότε το νέο παρουσιολόγιο ομομάζεται *εναρκτήριο* καθώς αποτελεί την αρχή μιας νέας σειράς παρουσιολογίων, ενώ παράλληλα το πρότυπο παρουσιολόγιο μπορεί να χρησιμοποιηθεί σε νέα κλωνοποίηση. 

###Καθημερινή ροή εργασιών###

Θα περιγράψουμε την καθημερινή ροή εργασιών σε μια κλασική οργανική μονάδα σε επίπεδο διεύθυνσης. Ας υποθέσουμε, λοιπόν, ότι έχουμε τη διεύθυνση D με τμήματα T1, T2, T3 και T4. Ας υποθέσουμε, επίσης, ότι η τρέχουσα ημερομηνία είναι Τρίτη, 19 Μαΐου 2020 και ότι τα παρουσιολόγια προσέλευσης της Δευτέρας για τις υπηρεσίες T1, T2, T3 και T4 έχουν ήδη συμπληρωθεί από τους αρμοδίους προϊσταμένους. Το πρωί της Τρίτης ο προϊστάμενος του Τμήματος T1 θα πρέπει να προβεί στις παρακάτω ενέργειες:

- Δημιουργία παρουσιολογίου αποχώρησης της Δευτέρας για το τμήμα T1 ως αντιγράφου του αντίστοιχου παρουσιολογίου προσέλευσης της Δευτέρας για το ίδιο τμήμα. Αν διερωτάσθε γιατί το παρουσιολόγιο αποχώρησης της Δευτέρας θα πρέπει να δημιουργηθεί την Τρίτη, η απάντηση είναι ότι το παρουσιολόγιο αποχώρησης πρέπει να συμπληρωθεί μετά την αποχώρηση και του τελευταίου υπαλλήλου από την εργασία. Επειδή, λοιπόν, ο τελευταίος υπάλληλος που αποχωρεί από την εργασία δεν είναι πάντα ο προϊστάμενος, ή γενικότερα ο συντάκτης του παρουσιολογίου, πρέπει τα παρουσιολόγια αποχώρησης να συντάσσονται την επόμενη εργαιμη ημέρα.

- Έλεγχος των στοιχείων του παρουσιολογίου αποχώρησης της Δευτέρας με ενδεχόμενη καταχώρηση αιτιολογιών μη καταγραφής ώρας αποχώρησης για κάποιους από τους εμπλεκόμενους υπαλλήλους.

- Κύρωση (υπογραφή) του παρουσιολογίου αποχώρησης της Δευτέρας με αυτόματη προώθηση του παρουσιολογίου στον επόμενο υπογράφοντα (προϊστάμενος διεύθυνσης).

- Δημιουργία παρουσιολογίου προσέλευσης της Τρίτης για το τμήμα T1 ως αντιγράφου του παρουσιολογίου αποχώρησης της Δευτέρας για το ίδιο τμήμα.


 ****
