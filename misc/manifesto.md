# Ηλεκτρονικά παρουσιολόγια

Οι εργαζόμενοι στον Δήμο Θεσσαλονίκης (ΔΘ) προσέρχονται στους χώρους εργασίας και αποχωρούν από τους χώρους εργασίας σε ώρες που καθορίζονται από το ωράριο που έχουν επιλέξει. Πιο συγκεκριμένα, οι εργαζόμενοι στην μεγάλη τους πλειοψηφία επιλέγουν ωράρια εργασίας οκτώ (8) ωρών που εκκινούν κατά τις ώρες 07:00, 07:30, 08:00, 08:30 και 09:00, και περατώνονται αντίστοιχα στις 15:00, 15:30, 16:00, 16:30 και 17:00. Υπάρχουν, βεβαίως, πολλές εξαιρέσεις στα παραπάνω ωράρια εργασίας που αφορούν σε κατηγορίες εργαζομένων που εργάζονται άλλες ώρες, π.χ. εργάτες καθαριότητας, δημοτικοί αστυνομικοί, φύλακες κλπ. Υπάρχουν, επίσης, κατηγορίες εργαζομένων που εργάζονται και σε μη εργάσιμες ημέρες, ενώ κάποιοι εργαζόμενοι έχουν ωράρια μικρότερα των οκτώ (8) ωρών λόγω της φύσης της εργασίας τους. Ωστόσο, οι περισσότεροι εργαζόμενοι στον ΔΘ εργάζονται κατά τις εργάσιμες ημέρες του χρόνου, προσερχόμενοι στην εργασία τους κατά τις πρωινές ώρες, ενώ αποχωρούν κατά τις απογευματινές ώρες, αφού συμπληρώσουν οκτώ (8) ώρες συνεχόμενης εργασίας.

## Χειρόγραφα παρουσιολόγια και δελτία απόντων

Σε κάθε μεγάλη επιχείρηση, ή οργανισμό με ικανό αρθμό υπαλλήλων είναι απαραίτητο να υπάρχει κάποιο σύστημα καταγραφής του χρόνου προσέλευσης και αποχώρησης των υπαλλήλων. Παλαιότερα, ο ΔΘ χρησιμοποιούσε χάρτινες κάρτες τις οποίες οι εργαζόμενοι έπρεπε να «κτυπούν» σε ειδικά μηχανήματα (ωρογράφοι) τόσο κατά την προσέλευση όσο και κατά την αποχώρησή τους. Οι κάρτες αυτές ήταν μηνιαίες, και κατά το πέρας του μήνα παραδίδονταν στη Δ/νση Προσωπικού, ενώ διανέμονταν νέες κάρτες για τον επόμενο μήνα.

Ένα άλλο σύστημα που εφαρμόζεται εδώ και αρκετά χρόνια στον ΔΘ είναι το σύστημα των «χειρόγραφων παρουσιολογίων» όπου κάθε υπηρεσία, συνήθως σε επίπεδο Τμήματος, καταστρώνει ημερήσια κατάσταση στην οποία οι εργαζόμενοι καταγράφουν τον χρόνο προσέλευσης και αποχώρησης υπογράφοντας δίπλα σε κάθε καταγραφή. Τα συγκεκριμένα παρουσιολόγια αφού ελεγχθούν και υπογραφούν από τον προϊστάμενο του Τμήματος και τον προϊστάμενο της οικείας Διεύθυνσης, παραδίδονται στη Δ/νση Προσωπικού σε ημερήσια βάση. Εκτός από τα παρουσιολόγια, κάθε υπηρεσία είναι υποχρεωμένη να παραδίδει στη Δ/νση Προσωπικού «δελτίο απόντων», επίσης σε ημερήσια βάση, όπου πρέπει να είναι καταγεγραμμένοι οι υπάλληλοι του Τμήματος που έχουν άδεια, είτε δεν είναι παρόντες στο χώρο εργασίας για οποιοδήποτε άλλο λόγο.

## Ηλεκτρονικά παρουσιολόγια

Από τα μέσα του 2019, η μηχανογράφηση του ΔΘ έχει εκπονήσει ειδική εφαρμογή προκειμένου να απλοποιηθεί η σύνταξη των παρουσιολογίων και των δελτίων απόντων και σταδιακά να καταργηθεί η εκτύπωση των παρουσιολογίων και η διακίνησή τους από τις διάφορες υπηρεσίες προς τη Δ/νση Προσωπικού. Πράγματι, μέσω της εφαρμογής καθίσταται δυνατό, με απλό και καθαρό τρόπο, να καταγράφονται σε ημερήσια βάση τόσο οι ώρες προσέλευσης και αποχώρησης των εργαζομένων, όσο και οι άδειες αλλά και οι απουσίες των υπαλλήλων γενικά, από εξουσιοδοτημένους υπαλλήλους κάθε υπηρεσίας που συντάσσουν αυτό που ονομάζουμε «ηλεκτρονικό παρουσιλόγιο».

Ο όρος «ηλεκτρονικό παρουσιολόγιο» ίσως δεν είναι αρκετά ακριβής, καθώς πρόκειται μάλλον για δελτία προσέλευσης και αποχώρησης των εργαζομένων. Πιο συγκεκριμένα, κάθε ημέρα συντάσσεται ένα δελτίο προσέλευσης των εργαζομένων στον χώρο εργασίας και ένα δελτίο αποχώρησης των εργαζομένων από τον χώρο εργασίας. Μπορούμε να πούμε ότι το δελτίο προσέλευσης μαζί με το δελτίο αποχώρησης της ίδιας ημέρας συναποτελούν το «ηλεκτρονικό παρουσιολόγιο» της συγκεκριμένης ημέρας. Επί του παρόντος, τα εν λόγω δελτία ελέγχονται, εκτυπώνονται και υπογράφονται από τον προϊστάμενο του Τμήματος και τον προϊστάμενος της οικείας Διεύθυνσης, και αμέσως μετά παραδίδονται στη Δ/νση Προσωπικού.

Ωστόσο, στο προσεχές μέλλον η διαδικασία αυτή θα απλουστευτεί καθώς η Δ/νση Προσωπικού έχει πρόσβαση στα δελτία που συντάσσουν οι διάφορες υπηρεσίες του ΔΘ, ενώ οι προϊστάμενοι Τμημάτων και Διευθύνσεων μπορούν να «υπογράφουν» ηλεκτρονικά τα συγκεκριμένα δελτία.

